---
author: admin
comments: true
date: 2014-10-04 20:54:07+00:00
excerpt: '[:pl]Jak nie kręcić seriali o inteligentnych bohaterach.[:]'
layout: post
link: http://kaftanowicz.com/recenzja-scorpion-2014/
slug: recenzja-scorpion-2014
title: 'Recenzja: Scorpion, 2014 (pilot serialu)'
wordpress_id: 95
categories:
- Reviews
---

[:pl]_Uwaga: spoilery._



<blockquote>"Fabuła opowiada o ekscentrycznym geniuszu imieniem Walter (Elyes Gabel) i jego międzynarodowej sieci supergeniuszów, którzy są ostatnią obroną przeciwko skomplikowanym zagrożeniem współczesnego świata".</blockquote>


Pomijając niezręczne jak Rainman w sytuacji społecznej powtórzenie, brzmi zachęcająco. Oglądamy.

<!-- more -->Zaczyna się ciekawie. Oddziały specjalne szturmują dom hakera, który włamał się do sieci NASA. Włamywaczem okazuje się mały chłopiec. Koniec ciekawej sceny.

Minęły lata. Dorosły dziś facet, który, jak wiemy, parał się w dzieciństwie hakerstwem i ma IQ 197 (to ważne, będziemy do tego wracać, i to bardzo często), teraz zajmuje się naprawianiem WiFi. Jak na inteligentnego człowieka przystało, jest oczywiście społecznie nieprzystosowany. Ma to ilustrować scena zerwania z dziewczyną okraszona tekstami takimi, jak "rozpisałem, co według moich przewidywań za chwilę będziesz czuła" i "masz tu drzewko decyzyjne", brzmiąca jak żywcem wyjęta z Big Bang Theory.

Nasuwa się w tym momencie pytanie - dlaczego w epoce rozgłaszanego przy każdej okazji niedoboru talentów w IT facet hakujący NASA od podstawówki, obdarzony wysoką inteligencją (IQ 197, jak pamiętamy) i mieszkający w USA trudni się naprawianiem WiFi, zamiast zatrudnić się choćby w takim Googlu czy Amazonie? W następnej scenie poznajemy odpowiedź - nasz bohater ma garażowy "startup", rozkręcany z jeszcze bardziej żenująco niż on przerysowanymi typami: "ludzkim kalkulatorem", który uwielbia komentować, ile procent szans powodzenia ma to, co akurat robi (z dokładnością do pojedynczych procentów) - oczywiście bez sprawdzenia żadnych danych, bo wszystko liczy w głowie, jak na dobrego matematyka przystało, behawiorystą-oszustem (młodszą wersją gościa z _"Lie to me"_) oraz "silną postacią kobiecą", czyli token woman/token Asian w jednym, przedstawioną jako inżynier mechanik.

Potem wpada do nich Homeland Security i zleca im szybkie naprawienie systemu obsługi lotów, który się wziął i zepsuł, więc nasza ekipa geniuszy obmyśla genialne rozwiązanie - trzeba wgrać system z kopii zapasowej. Ruszają samochodem.

W tym momencie wyłączyłem odcinek. Obiegowa mądrość mówi, że nie należy oceniać książki po okładce, a serialu po kilkunastu minutach pilota, ale uważam, że w tym wypadku [Wielebny Bayes](http://yudkowsky.net/rational/bayes) by mnie rozgrzeszył. Pilot serialu to okazja, żeby przedstawić jego koncepcję, więc mam prawo oczekiwać, że reszta będzie trzymać jego poziom - czyli będzie słaba.

Dwie rzeczy są tutaj bardzo złe. Pierwsza: zasada [_"show, don't tell"_ ](http://www.sfwriter.com/ow04.htm) zostałan nawet nie tyle złamana, co rozjechana na placek służbowym autem federalnego agenta. Bohaterowie wspominają o swoim IQ przy każdej nadarzającej się okazji, bez okazji zresztą też (np. główny bohater ma IQ 197, gdyby ktoś zapomniał). Określenia "behawiorysta po Harvardzie", "ludzki kalkulator" i "pamięć fotograficzna" padają w pierwszych minutach od wprowadzenia nowego bohatera, subtelnie dając do zrozumienia, jak niesamowitymi mózgami dysponuje nasz team.

Problem w tym, że nijak tego nie widać. Druga zła rzecz to to, że pilot tego serialu jest jednym wielkim zbiorem żenujących [klisz](http://tvtropes.org/pmwiki/pmwiki.php/Main/SuperIntelligence) na temat wysokiej inteligencji, które krążą w popkulturze. Dla kogoś interesującego się tym jako zjawiskiem kulturowym "Scorpion" może być świetnym materiałem do badań. Jeśli masz zdrowsze zboczenia niż to i chcesz po prostu obejrzeć fajny kryminalny procedural - jest dużo lepszych. A jeżeli szukasz realistycznego przedstawienia inteligentnych i racjonalnie myślących bohaterów, to chyba musimy poczekać, aż Eliezer skończy pisać [HP&tMoR;](http://hpmor.com/).[:]
