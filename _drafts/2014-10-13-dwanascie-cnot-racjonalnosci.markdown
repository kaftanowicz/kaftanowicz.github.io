---  
date: 2014-10-13 20:07:29+00:00  
excerpt: Myślenie jako sztuka walki z rzeczywistością i z włassamym sobą.'
layout: single  
title: Dwanaście cnót racjonalności  
lang: pl
categories: ['Translation']
---  

Oryginał: Eliezer Yudkowsky, [Twelve Virtues of Rationality](http://yudkowsky.net/rational/virtues/), 2006  
Przekład: Michał Kaftanowicz, październik 2014  

Pierwsza cnota to ciekawość. Paląca chęć dowiedzenia się jest więcej warta niż uroczysta przysięga dążenia do prawdy. Aby poczuć palącą ciekawość, musisz naraz nie wiedzieć i chcieć się dowiedzieć. Jeśli w głębi serca wierzysz, że już wiesz, lub jeśli w głębi serca wcale nie chcesz wiedzieć, wtedy twoje dociekania będą bezcelowe, a umiejętności pozbawione kierunku. Ciekawość dąży do unicestwienia samej siebie; nie ma ciekawości bez chęci odpowiedzi. Wspaniałą tajemnicę należy wspaniale rozwiązać; potem przestaje być tajemnicą. Strzeż się tych, którzy mówią o otwartości swoich umysłów i skromnie przyznają się do niewiedzy. Jest czas, żeby przyznawać się do niewiedzy i czas, żeby swoją niewiedzę przezwyciężyć.  

Druga cnota to wyrzeczenie. P. C. Hodgell powiedziała: "Co da się zniszczyć dzięki prawdzie, zniszczyć należy". Nie unikaj doświadczeń, które mogłyby zniszczyć twoje przekonania. Myśl, której nie umiesz pomyśleć, kontroluje cię bardziej niż myśl, którą wypowiadasz głośno. Poddaj się próbom i sprawdź się w ogniu. Wyrzecz się emocji, które opierają się na błędnych przekonaniach, i staraj się poczuć w pełni te, które odpowiadają faktom. Jeśli żelazo zbliża się do twojej twarzy, a ty wierzysz, że jest gorące, zaś ono jest zimne, to Droga przeciwstawia się twojemu strachowi. Jeśli żelazo zbliża się do twojej twarzy, a ty wierzysz, że jest zimne, zaś ono jest gorące, to Droga przeciwstawia się twojemu spokojowi. Najpierw sprawdź swoje przekonania, a potem poddaj się emocjom. Powiedz sobie: jeśli żelazo jest gorące, to pragnę wierzyć, że jest gorące, a jeśli jest zimne, to pragnę wierzyć, że jest zimne. Uważaj, byś nie przywiązał się do przekonań, których możesz nie chcieć.  

Trzecia cnota to lekkość. Pozwól, by strumień dowodów poniósł cię jak liść, nie kieruj się samodzielnie. Strzeż się, abyś nie wycofywał się przed dowodami jak na wojnie, niechętnie ustępując pola tylko pod przymusem, w poczuciu bycia oszukanym. W obliczu prawdy poddaj się tak szybko, jak zdołasz. Uczyń to, gdy tylko uświadomisz sobie, czemu się opierasz; gdy tylko zobaczysz, z której strony płynie strumień dowodów. Nie wierz we własną sprawę i zdradź ją dla silniejszego wroga. Jeśli uważasz dowody za ograniczenie i starasz się oswobodzić, oddajesz się w niewolę własnym zachciankom. Nie da się bowiem wykreślić wiernej mapy miasta, bazgrząc z zamkniętymi oczami w sypialni. Musisz wyjść do miasta i rysować na papierze kreski, które odpowiadają temu, co widzisz. Gdybyś, widząc niejasno, pomyślał, że możesz przesunąć kreskę trochę na prawo, trochę na lewo, jak ci przyjdzie ochota, byłby to taki sam błąd.  

Czwarta cnota to bezstronność. Ten, który chce wierzyć, pyta: czy dowody pozwalają mi uwierzyć? Ten, kto chce nie wierzyć, pyta: czy dowody zmuszają mnie do uwierzenia? Strzeż się, abyś nie kładł ciężaru dowodu tylko na stwierdzeniach, których nie lubisz, a potem bronił się, mówiąc: "Przecież to dobrze być sceptycznym". Jeśli dopuszczasz tylko pasujące ci dowody, przebierając w zebranych danych, wtedy im więcej danych zbierzesz, tym mniej wiesz. Jeśli wybiórczo prześwietlasz argumenty pod kątem błędów, wtedy każdy błąd, który nauczysz się wykrywać, czyni cię głupszym. Jeśli najpierw piszesz na dole strony: "A zatem niebo jest zielone!", to nie ma znaczenia, jakie argumenty wypiszesz potem powyżej; konkluzja już jest zapisana i już jest prawdziwa lub fałszywa. Przebiegłość w argumentowaniu to nie racjonalność, tylko racjonalizacja. Aby inteligencja była użyteczna, trzeba jej użyć do czegoś innego niż przeciwko sobie samej. Wysłuchuj hipotez, gdy prezentują się przed tobą, lecz pamiętaj, że sam nie jesteś hipotezą, tylko sędzią. Nie wstawiaj za jedną lub drugą stroną, bo gdybyś wiedział, dokąd zmierzasz, już byś tam był.  

Piąta cnota to spór. Ci, którzy pragną upaść, muszą najpierw powstrzymać swoich przyjaciół przed podtrzymaniem ich. Ci, którzy uśmiechają się mądrze i mówią: "Nie będę się kłócił", odbierają sobie pomoc i wycofują się ze wspólnego wysiłku. Podczas sporu dąż do szczerości, dla dobra innych i własnego. Część ciebie, która zniekształca to, co mówisz innym, zniekształca też twoje własne myśli. Nie sądź, że robisz innym przysługę, przyjmując ich argumenty; przysługujesz się sobie. Nie myśl, że uczciwość wobec wszystkich stron polega na stawaniu pośrodku; prawda nie jest rozdawana po równo przed rozpoczęciem debaty. W merytorycznej kwestii nie posuniesz się naprzód, walcząc na pięści lub na obelgi. Znajdź taką próbę, która pozwoli rzeczywistości rozstrzygnąć między wami.  

Szósta cnota to empiryzm. Korzenie wiedzy tkwią w obserwacji, a jej owocami są przewidywania. Jakież drzewo wyrośnie bez korzeni? Jakież drzewo odżywi nas bez owoców? Jeśli drzewo upadnie w lesie i nikt go nie usłyszy, to czy wyda dźwięk? Jeden powie: "Tak, bo wywoła drgania powietrza". Inny powie: "Nie, bo w żadnym mózgu nie wywoła przetwarzania słuchowego". Chociaż się spierają, jeden z nich mówi "Tak", a drugi "Nie", to nie spodziewają się doświadczyć w lesie odmiennych rzeczy. Nie pytaj, jakie przekonanie wyznawać, lecz jakich doświadczeń się spodziewać. Zawsze wiedz, o jaką różnicę w doświadczaniu się spierasz. Nie pozwól, by spór błądził i zmienił temat, na przykład na czyjeś cnoty jako racjonalisty. Jerry Cleaver powiedział: "Załatwi cię nie brak jakiejś trudnej, zawiłej, skomplikowanej techniki. To będzie przeoczenie podstaw. Brak skupienia na piłce". Nie daj się oślepić przez słowa. Gdy zabrać słowa, pozostaną przewidywania.  

Siódma cnota to prostota. Antoine de Saint-Exupéry powiedział: "Doskonałość osiąga się nie wtedy, kiedy nie można nic już dodać, ale kiedy nie można nic już odjąć." Prostota jest cnotą w przekonaniach, projektowaniu, planowaniu i uzasadnianiu. Gdy wyznajesz ogromne wierzenie pełne szczegółów, każdy dodatkowy szczegół to kolejna szansa, że wierzenie jest nieprawdziwe. Każde uszczegółowienie obciąża cię bardziej; jeśli możesz zmniejszyć ten ciężar, powinieneś to zrobić. Nie ma takiego źdźbła, które nie mogłoby złamać ci grzbietu. O maszynach mówi się: najbardziej niezawodne koło zębate to to, którego nie ma w środku. O planach: poplątana sieć rwie się. Łańcuch złożony z tysiąca przejść osiągnie prawidłowy wniosek, jeśli każdy krok jest prawidłowy, ale jeśli jeden krok jest zły, to może doprowadzić cię gdziekolwiek. W matematyce cała góra dobrych uczynków nie odkupi jednego grzechu. Uważaj zatem na każdym kroku.  

Ósma cnota to pokora. Być pokornym to podejmować konkretne działania w przewidywaniu własnych błędów. Wyznawać swoją omylność i nie robić z nią nic to nie pokora; to przechwalanie się własną skromnością. Kim są najpokorniejsi? To ci, którzy najumiejętniej przygotowują się na najgłębsze i najbardziej katastrofalne błędy we własnych przekonaniach i planach. Wielu na świecie nie pojmuje racjonalności, więc początkujący uczniowie tej dyscypliny wygrywają spory i nabywają przesadnej opinii o własnych zdolnościach. Ale nie ma sensu być lepszym od kogoś: w życiu nie ma ocen za miejsce w klasie. Najlepszy fizyk starożytnej Grecji nie potrafił obliczyć ścieżki spadającego jabłka. Nie ma gwarancji, że twój największy wysiłek da odpowiedni wynik; oszczędź więc sobie rozważań, czy innym idzie gorzej. Jeśli będziesz porównywać się do innych, nie będziesz widział błędów wspólnych wszystkim ludziom. Być człowiekiem to pomylić się dziesięć tysięcy razy. Nikt na tym świecie nie osiąga doskonałości.  

Dziewiąta cnota to perfekcjonizm. Im więcej własnych błędów poprawiasz, tym więcej ich zauważasz. Gdy twój umysł się wycisza, słyszysz więcej szumu. Gdy dostrzegasz w sobie błąd, wskazuje to gotowość, by wstąpić na wyższy poziom. Jeśli tolerujesz błąd, zamiast go poprawić, nie wstąpisz na wyższy poziom ani nie nabędziesz umiejętności dostrzegania innych błędów. W każdej sztuce jest tak, że jeśli nie poszukujesz doskonałości, to zatrzymasz się, zanim postawisz pierwsze kroki. Stawiaj sobie tak wysokie normy, jak umiesz sobie wyobrazić, i poszukuj jeszcze wyższych. Nie zadowalaj się prawie dobrą odpowiedzią; szukaj dokładnej.  

Dziesiąta cnota to precyzja. Jeden mówi: pewna wielkość jest między 1 a 100. Drugi mówi: ta wielkość jest między 40 a 50. Jeśli ta wielkość to 42, to obaj mają rację, ale drugie przewidywanie było bardziej użyteczne i wystawiło się na ostrzejszą próbę. Co jest prawdą w odniesieniu do jednego jabłka, może nie być prawdą w odniesieniu do drugiego; zatem więcej da się powiedzieć o jednym jabłku niż o wszystkich jabłkach świata. Najwęższe stwierdzenia kroją najgłębiej, jak tnąca krawędź ostrza. Jak z mapami, tak jest i ze sztuką ich kreślenia: Droga jest precyzyjną Sztuką. Nie krocz ku prawdzie, tylko tańcz. Z każdym krokiem tego tańca twoja stopa trafia na właściwe miejsce. Każda poszlaka zmienia twoje przekonania odpowiednio, ani zbyt silnie, ani za słabo. Ile to odpowiednio mocno? By to policzyć, musisz zgłębić teorię prawdopodobieństwa. Nawet jeśli nie znasz matematyki, wiedza o jej istnieniu mówi ci, że każdy krok w tańcu jest dokładny i nie ma tam miejsca na twoje kaprysy.  

Jedenasta cnota to uczoność. Zgłębiaj wiele nauk i przejmuj ich moce jako własne. Każde pole, którą pochłoniesz, uczyni cię większym. Jeśli przyswoisz dostatecznie wiele nauk, luki między nimi zanikną, a twoja wiedza stanie się jednolitą całoścą. Jeśli jesteś żarłoczny, staniesz się ogromniejszy niż góry. Najważniejsze to pożywić się matematyką i naukami, które mają wpływ na racjonalność: psychologią ewolucyjną, heurystykami i błędami poznawczymi, teorią prawdopodobieństwa, teorią decyzji. Lecz nie mogą to być jedyne dziedziny, które zgłębiasz. Sztuka musi mieć jakiś cel inny niż ona sama, inaczej zapada się w nieskończoną rekursję.  

Przed tymi jedenastoma cnotami stoi cnota, która jest bezimienna.  

Miyamoto Musashi napisał w Księdze Pięciu Kręgów:  

"Cała rzecz polega jedynie na tym, że kiedy chcesz zarąbać na śmierć swego wroga, masz ciąć tak, by ten zginął, bynajmniej nie biorąc sobie za cel tego, jaki ma być cios: mocny czy słaby."  

Kaźdy krok twojego rozumowania musi ciąć tak, aby dotrzeć do właściwej odpowiedzi. Cała rzecz polega jedynie na tym, żeby twoja mapa odzwierciedlała terytorium.  

Jeśli nie uda ci się dotrzeć do właściwej odpowiedzi, nie ma sensu protestować, że przecież działałeś prawidłowo.  

Jak możesz poprawić swoje pojmowanie racjonalności? Nie zrobisz tego, mówiąc sobie: "Być racjonalnym to mój obowiązek". W ten sposób tylko pogłębiasz swoje mylne pojmowanie. Być może w twoim pojmowaniu być racjonalnym to wierzyć słowom Wielkiego Nauczyciela, a Wielki Nauczyciel mówi: "Niebo jest zielone", ty zaś spoglądasz na niebo i widzisz błękit. Jeśli myślisz: "Wydaje się, że niebo jest błękitne, ale racjonalność to wiara w słowa Wielkiego Nauczyciela", to tracisz szansę na odkrycie swojej pomyłki.  

Nie pytaj, czy to lub owo jest "zgodne z Drogą". Pytaj, czy niebo jest błękitne, czy zielone. Jeśli zbyt dużo mówisz o Drodze, zboczysz z niej.  

Możesz próbować nazwać najwyższą zasadę słowami takimi, jak "mapa, która odzwierciedla terytorium" lub "doświadczenie sukcesu i porażki" albo "Bayesowska teoria decyzji". Lecz być może niewłaściwie opisujesz tę bezimienną cnotę. Jak rozpoznasz swoją pomyłkę? Nie przez porównywanie swojego opisu do jego samego, lecz porównując go do tego, czego nie nazwałeś.  

Jeśli będziesz latami ćwiczył te techniki i poddasz się ścisłym ograniczeniom, być może mignie ci przed oczami środek. Wówczas zobaczysz, jak wszystkie techniki są jedną, i będziesz poruszać się prawidłowo bez poczucia ograniczenia. Musashi napisał: "Gdy docenisz siłę natury i poznasz rytm każdej sytuacji, będziesz potrafił ciąć wroga w sposób naturalny i uderzać w sposób naturalny. Oto jest Droga Pustki."  

Oto jest zatem dwanaście cnót racjonalności:  

Ciekawość, wyrzeczenie, lekkość, bezstronność, spór, empiryzm, prostota, pokora, perfekcjonizm, precyzja, uczoność, i pustka.  
