---  
  

date: 2015-08-02 11:27:49+00:00  
excerpt: 'Krótkie, eksperymentalne opowiadanie sci-fi napisane w formie FAQ grupy dyskusyjnej z czasów Usenetu.'  
layout: single  


title: FAQ grupy pl.comp.basilisk  
lang: pl
categories: ['Translations', 'Literature'] 
---  

Oryginał: David Langford, [comp.basilisk FAQ](http://ansible.uk/writing/c-b-faq.html), 1999  
Przekład: Michał Kaftanowicz, sierpień 2015  

---

Najczęściej zadawane pytania  

Ostatnia zmiana: 27 czerwca 2006  

1. Jaki jest cel tej grupy?  

Grupa stanowi forum do dyskusji na temat obrazów bazyliszkowych (TOLB). Użytkownicy, którzy preferują mniejszy ruch, mogą czytać pl.comp.basilisk.moderated, gdzie umieszczane są tylko ostrzeżenia i informacje o zidentyfikowanych nowych formach.  

2. Czy można tu wysyłać binaria?  

Jeśli w ogóle przyszło ci do głowy zadać takie pytanie, MUSISZ natychmiast przeczytać pl.news.announce.newusers, gdzie regularnie zamieszczane jest ostrzeżenie o zakazie postowania w Usenecie binariów, w szczególności plików obrazkowych. W wielu krajach grozi za to kara śmierci.  

3. Skąd pochodzi akronim TOLB?  

System algorytmów matematyczno-wizualnych tragicznie zmarłego dr. Vernona Berrymana jest znany jako Technika Obrazowania Logicznego Berrymana, na podstawie jego oryginalnego artykułu: "O dających się pomyśleć formach -- przyczynek do techniki obrazowania logicznego" (Berryman, Turner; Nature, 2001). Oczywiście artykuł został dawno wycofany z druku i utajniony.  

4. Czy to prawda, że autorzy sciencie fiction przewidzieli bazyliszki?  

Tak i nie. Pomysł informacji, która nie daje się pomyśleć i niszczy przez to umysł ma długi rodowód w literaturze SF, ale nikt nie przewidział tego dokładnie. "Neuromancer" Williama Gibsona (1984), powieść, która spopularyzowała cyberprzestrzeń, jest często przywoływany ze względu na ideę programu -- "czarnego lodu", który kontratakuje umysły hakerów -- ale on zakładał bezpośrednie połączenie neuronowe z siecią. Bazyliszki są znacznie groźniejsze, bo nie wymagają kontaktu fizycznego.  

Znacznie wcześniej, w "Czarnej Chmurze", Fred Hoyle (1957) sugerował, że pobranie wiedzy dostarczonej przez chętnych do pomocy Obcych (dysponujących nadludzkimi zdolnościami umysłowymi) mogłoby przeciążyć i wypalić ludzki umysł.  

Bardzo blisko był J. B. Priestley w swoich "Kształtach snu" (1962), gdzie wymyślił archetypiczne kształty wywołujące bardzo silne, kompulsywne emocje, przeznaczone do użytku w reklamie.  

"Makroskop" Piersa Anthony'ego (1969) opisał "Sekwencję niszczycielską", zaplanowany ciąg obrazów używany do zabezpieczenia prywatności komunikacji międzygalaktycznej, niszczący umysły podsłuchujących.  

Społeczność pl.comp.basilisk nie chce już czytać więcej postów o tym, że "Makroskop" pojawił się tego samego roku i miesiąca co pierwszy odcinek brytyjskiego programu telewizyjnego "Latający cyrk Monty Pythona", z jego słynnym skeczem o najzabawniejszym żarcie świata, który u każdego, kto go usłyszy, powoduje śmierć ze śmiechu.  

5. Jak działa bazyliszek?  

Krótsza wersja: nie wolno nam mówić. Szczegółowe informacje na ten temat są utajnione.  

Dłuższa wersja opiera się na popularnonaukowym artykule Berrymana (New Scientist, 2001), przedstawiającym zarys jego pomysłu. Berryman rozpatrywał ludzki umysł jako formalny, deterministyczny układ obliczeniowy -- układ, który według matematycznego twierdzenia Gödla może załamać się pod wpływem myśli, których umysł fizycznie lub logicznie nie jest w stanie pomyśleć. Technika Obrazowania Logicznego tworzy taką myśl w formie czysto wizualnej, jako obraz bazyliszkowy, któremu nasze nerwy wzrokowe nie są w stanie się przeciwstawić. Efekt jest katastrofalny i porównywany do infekcji mózgu przez wirus komputerowy.  

6. Dlaczego "bazyliszek"?  

To stworzenie z mitologii: gad, którego sam wzrok potrafi obrócić człowieka w kamień. Według starożytnych mitów, na bazyliszka można bezpiecznie spojrzeć w lustrze. To niekoniecznie prawda w odniesieniu do współczesnych wersji -- choć niektóre wysoce asymetryczne bazyliszki, jak B-756, są zabójcze jedynie w nieobróconej lub obróconej formie, zależnie od dominującej półkuli mózgowej ofiary.  

7. Czy pierwszy bazyliszek naprawdę zabił swojego twórcę, czy to tylko legenda miejska?  

Prawie wszystkie informacje na temat zdarzenia w centrum obliczeniowym Cambridge IV, gdzie Berryman przeprowadził swój ostatni eksperyment, zostały wycofane z obiegu i utajnione jako wysoce niepożądane. Powszechnie uważa się, że Berryman i większość personelu centrum zginęła. Po jakimś czasie wyciekły kopie bazyliszka B-1. Obraz ten jest powszechnie znany jako Papuga, ze względu na jego kształt, gdy zostanie rozmyty w stopniu umożliwiającym bezpieczne oglądanie. B-1 pozostaje ulubioną bronią miejskich terrorystów, którzy używają aerozoli i wzorników do nocnego malowania obrazów bazyliszkowych na murach.  

Inne grupy również pracowały na podstawie przypuszczeń Berrymana. Niedługo potem B-2 został stworzony w Lawrence Livermore Laboratory, a B-3, z fatalnymi konsekwencjami, na MIT.  

8. Czy to prawda, że we fraktalnym obrazie zbioru Mandelbrota są bazyliszki?  

Tak. Znane są dwie rodziny, położone symetrycznie, widoczne pod bardzo dużym powiększeniem. Nie, nie powiemy ci, gdzie.  

9. Jak mogę uzyskać pozwolenie na wyświetlanie obrazków na mojej stronie?  

To jest pytanie do grupy pl.news.announce.newusers, ale pada tu od czasu do czasu. W skrócie: bez trudnego do uzyskania pozwolenia rządowego, nie możesz. Używanie czegokolwiek poza czystym tekstem ASCII/ANSI na stronach lub w e-mailach to pewna droga do utraty przyłącza internetowego. Wszyscy tęsknimy za starą, kolorową Siecią i za telewizją, ale dzisiejsze ryzyko jest po prostu zbyt wielkie.  

10. Czy to prawda, że Microsoft używa pułapek bazyliszkowych do zabezpieczania Windows Ultra przed dezasemblacją i piraceniem?  

Bez komentarza.  
